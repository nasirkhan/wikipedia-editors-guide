## কপিরাইট 

উইকিপিডিয়া একটি মুক্ত বিশ্বকোষ। অন্যান্য প্রায় সকল বিশ্বকোষ কপিরাইট বা মেধাসত্ত্বের বেড়াজালে আবদ্ধ, উইকিপিডিয়া সেরকমটি নয়। কপিরাইটযুক্ত বলে অন্য বিশ্বকোষ যে কেউ চাইলেই কপি ও বিতরণ করতে পারেন না, অর্থের বিনিময়ে কেনা ছাড়া এসব বিশ্বকোষ ও তার তথ্য সংগ্রহ ও বিতরণ করা আইনত নিষিদ্ধ। অন্যদিকে উইকিপিডিয়ার সব লেখা ও ছবি যেকোনো মাধ্যমে প্রকাশ, ব্যবহার, ও বিতরণ যে কেউ চাইলেই করতে পারে। এই কারণেই উইকিপিডিয়ায় কোন স্বত্ব সংরক্ষিত লেখা প্রদান করা যায় না। উইকিপিডিয়ায় আপনার সকল লেখালেখি/অবদানও হতে হবে মুক্ত লাইসেন্স - গনু ফ্রি ডকুমেন্টেশন লাইসেন্স (GFDL)-এর আওতায় বিনামূল্যে প্রাপ্য ও হস্তান্তরযোগ্য। এর অর্থ যে কেউ উইকিপিডিয়ার লেখা ব্যবহার, পরিবর্তন, পরিমার্জন, পরিবর্ধণ এবং বিতরণ করতে পারবেন।
স্বত্ব সংরক্ষিত কোন লেখা বা ছবি স্বত্বাধিকারীর অনুমতি ছাড়া এখানে জমা দেবেন না। শুধুমাত্র পাবলিক ডোমেইন-এর বিষয়বস্তুই প্রকাশকের অনুমতি ছাড়া এখানে যোগ করা যাবে। উদাহরণ স্বরূপ, ইন্টারনেটে কোনো সাইটে পাওয়া কোনো ছবি কপি করে এখানে যোগ করা যাবে না, যদি না ঐ ছবিটি মুক্ত লাইসেন্স (GFDL বা Creative Commons Attributions License) এ থাকে। সেরকম ইন্টারনেট বা কোনো বই-পুস্তক থেকে কোনো লেখা সরাসরি দেয়া যাবে না। অবশ্য লেখা যদি ভাষান্তর করে অর্থাৎ নিজের ভাষায় গুছিয়ে লিখে দেয়া হয় ও মূল লেখাটির তথ্যসূত্র বা রেফারেন্স দেয়া হয়, তাতে সমস্যা নেই। অন্য ভাষার লেখাকে অনুবাদ করে মূল লেখার সূত্র উল্লেখ করাও চলবে।