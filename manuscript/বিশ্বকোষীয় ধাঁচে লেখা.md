## বিশ্বকোষীয় ধাঁচে লেখা

উইকিপিডিয়া একটি বিশ্বকোষ, কোন সাহিত্য লেখার জায়গা নয়। সেজন্য উইকিপিডিয়াতে কোন নিবন্ধ লেখার সময় খেয়াল রাখতে হবে যেন সেটি অবশ্যই বিশ্বকোষীয় ধাচের হয়। বিশ্বকোষীয় ধাচের লেখার জন্য খুব সাধারণ এবং সহজ কিছু বৈশিষ্ট মেনে চলতে হয়-

প্রথমত, এখানে লেখার সময় তথ্য এবং ঘটনাসমূহ উপস্থাপন করা যাবে, কিন্তু কখনোই নিজের ব্যক্তিগত মতামত যুক্ত করা যাবে না। 

দ্বিতীয়ত, সাধারণ রচনার মত বিষয়সমূহ বর্ণনা করতে হবে। কারও উদ্দেশ্যে বলা হচ্ছে অথবা বন্ধুসুলভ আলাপচারিতার মত করে লেখা অথবা “আমি”, “আমরা”, “তুমি”, “তোমরা” “আপনারা” ইত্যাদি সর্বনাম ব্যবহার করে কিছু লেখা যাবে না।

তৃতীয়ত, সম্পূর্ণ নিরপেক্ষ দৃষ্টিকোন থেকে বিষয়সমূহ উপস্থাপন করতে হবে। কোনো ঘটনার বর্ণনা দেয়ার সময়ে বর্ণনাটা দেয়াই যথেষ্ট ... এর সঙ্গে বিশেষণ যুক্ত করে ঘটনার বর্ণনাকে অতিরঞ্জিত করা যাবে না। যেমন, “হৃদয়বিদারক দৃশ্য”, “পৈশাচিক” - এরকম  বিশেষণে বিশেষায়িত করে লেখা যাবে না।
আরও একটি উদাহারণ হল ধরা যাক, মীরজাফর সম্পর্কে লেখা হলো -
 > “বাংলার ইতিহাসে মীরজাফর হলো সবচেয়ে ঘৃণ্য ব্যক্তি। তার মতো খারাপ লোক আর আমরা দেখিনি। ভয়াবহ নিষ্ঠুর এই মীরজাফরের নির্লজ্জ ষড়যন্ত্রে হৃদয়বিদারকভাবে ১৭৫৭ সালে পলাশীর যুদ্ধে বাংলার শেষ নবাব সিরাজউদ্দৌলা হেরে যান। এর পরের ঘটনা আরো ভয়াবহ, আপনারা তা শুনলে আঁতকে উঠবেন ... কুচক্রী মীরজাফর পৈশাচিক ভাবে সিরাজকে বন্দী করে ও মোহাম্মদী বেগকে দিয়ে মেরে ফেলে। মীরজাফরের এই ঘটনা ইতিহাসে এক কালো অধ্যায় হিসাবে বাঙালিরা আজীবন স্মরণ করবে।’’


এখানে বেশ কিছু সমস্যা আছে, বিশ্বকোষীয় ধাঁচে এটা লেখা হয়নি। প্রথম বাক্যে বলা হয়েছে মীরজাফর "সবচেয়ে ঘৃণ্য ব্যক্তি"। কিন্তু কে এটা ঠিক করেছে, অন্য সবার মধ্যে কীভাবে মীরজাফর সবচেয়ে ঘৃণ্য, তা নির্ণয় করা সম্ভব না। কাজেই বিশ্বকোষীয় ধাঁচে লিখতে হতো, "বাংলার ইতিহাসে সবচেয়ে ঘৃণ্য ব্যক্তিদের মধ্যে মীরজাফর অন্যতম"।
পরের বাক্যটি ("তার মতো খারাপ লোক ... ") অনেকটা আলাপচারিতার মতো করে লেখা ... কাজেই এটা বিশ্বকোষে ব্যবহার করা যাবে না। এর পরের বাক্যে বিশেষণ বেশি ব্যবহার করা হয়েছে, "ভয়াবহ", নিষ্ঠুর, "নির্লজ্জ", "হৃদয়বিদারক" - এসব ব্যবহারের কোনো দরকার নেই। মূল ঘটনা বর্ণনা করাই যথেষ্ট। একইভাবে পরের বাক্যে "আপনারা", "কুচক্রী", "পৈশাচিকভাবে" এসব শব্দ ব্যবহার করা যাবে না। শেষ বাক্যটিও অতিরঞ্জন দোষে দুষ্ট, "বাঙালিরা আজীবন স্মরণ করবে" এটা লেখকের অভিমত মাত্র।

এই কথাগুলোকে বিশ্বকোষীয় ধাঁচে লিখতে হলে কেবল তথ্য উপস্থাপন করলেই চলবে। যেমন -
"বাংলার ইতিহাসে সবচেয়ে ঘৃণ্য ব্যক্তিদের মধ্যে মীরজাফর অন্যতম। মীরজাফর বাংলার শেষ নবাব সিরাজউদ্দৌলার বিরুদ্ধে ষড়যন্ত্র করেন। তাঁর ষড়যন্ত্রে ১৭৫৭ সালে পলাশীর যুদ্ধে সিরাজউদ্দৌলার পরাজয় ঘটে। পরবর্তীতে মীরজাফরের আদেশে মোহাম্মদী বেগ সিরাজউদ্দৌলাকে হত্যা করে।"
এই ক্ষেত্রে উইকিপিডিয়ার মূলনীতিগুলোকে মনে রাখতে হবে - যে কোনো তথ্যেরই তথ্যসূত্র দিতে হবে, লিখতে হবে নিরপেক্ষ ধাঁচে, আবেগ বাদ দিয়ে কেবল তথ্যগুলোকে লিখলেই চলবে।