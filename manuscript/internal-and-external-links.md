#### অভ্যন্তরীণ ও বহিঃসংযোগ তৈরী 

উইকিপিডিয়ার পাতাগুলো মূলত দুই ধরনের লিংক তৈরী করা যায়: 

* অভ্যন্তরীণ সংযোগ বা উইকিলিংক 
* বহিঃসংযোগ 

##### অভ্যন্তরীণ সংযোগ 
অভ্যন্তরীণ সংযোগ হল নির্দিষ্ট অংশ হতে উইকিপিডিয়ার অন্য কোন পাতার লিংক তৈরী করা। ধরা যাক "[বাংলাদেশ জাতীয় জাদুঘর](http://bn.wikipedia.org/wiki/বাংলাদেশ জাতীয় জাদুঘর)" নামের নিবন্ধটি উল্লেখ করা হয়েছে যে, "বাংলাদেশ জাতীয় জাদুঘর ঢাকা শহরে অবস্থিত"। এখানে "ঢাকা শহরে" অংশে আপনি উইকিপিডিয়ার "ঢাকা" নিবন্ধটির সাথে লিংক তৈরী করতে চান। সেক্ষেত্রে লিখতে হবে, "`বাংলাদেশ জাতীয় জাদুঘর [[ঢাকা]] শহরে অবস্থিত`" । যদি আপনি "ঢাকা শহরে" একসাথে লিংক হিসাবে দেখতে চান লিখতে হবে, "`বাংলাদেশ জাতীয় জাদুঘর [[ঢাকা|ঢাকা শহরে]] অবস্থিত`"।

**যা লিখতে হবে:**

* "`বাংলাদেশ জাতীয় জাদুঘর [[ঢাকা]] শহরে অবস্থিত`"
* "`বাংলাদেশ জাতীয় জাদুঘর [[ঢাকা|ঢাকা শহরে]] অবস্থিত`"

**যেমন দেখা যাবে:**

* "বাংলাদেশ জাতীয় জাদুঘর [ঢাকা](http://bn.wikipedia.org/wiki/ঢাকা) শহরে অবস্থিত"
* "বাংলাদেশ জাতীয় জাদুঘর [ঢাকা শহরে](http://bn.wikipedia.org/wiki/ঢাকা) অবস্থিত"

##### বহিঃসংযোগ
উইকিপিডিয়ার নিবন্ধের কোন অংশ থেকে উইকিপিডিয়ার বাইরে অন্য কোন ওয়েবসাইটের সাথে লিংক তৈরী করতে চাইলে। একজোড়া তৃতীয় বন্ধনীর মাঝে লিংকটি লিখতে হবে। 

উদাহারণ স্বরূপ বলা যায় আপনি বাংলাদেশ সরকারের ওয়েবসাইট `http://www.bangladesh.gov.bd` এর লিংক দিতে চাচ্ছেন। নিবন্ধের মধ্যে  `http://www.bangladesh.gov.bd` লিখলে সরাসরি "[http://www.bangladesh.gov.bd](http://www.bangladesh.gov.bd)" হিসাবেই দেখা যাবে সেই ক্ষেত্রে এক জোড়া ৩য় বন্ধনীর মধ্যে ওয়েবসাইটটির ঠিকানা লিখতে হবে। অর্থাৎ [http://www.bangladesh.gov.bd] । তবে এভাবে সংযোগ তৈরী করা হলে সংরক্ষণ করার পর পূর্ণ লিংটি প্রদর্শনের পরিবর্তে একটি সংখ্যা হিসাবে সেটি দেখা যাবে। লিংকটি ঐ পাতার যত নম্বর বহিঃসংযোগ এখানে সেই সংখ্যাটি দেখানো হয়। 

বহিঃসংযোগটিতে সংখ্যার বদলে বর্ণনামূলক কোনো লেখা দিতে চাইলে লিখতে হবে [http://www.bangladesh.gov.bd  বাংলাদেশ সরকারের ওয়েবসাইট]| সংরক্ষণের পরে দেখাবে "[বাংলাদেশ সরকারের ওয়েবসাইট](http://www.bangladesh.gov.bd)" ।





