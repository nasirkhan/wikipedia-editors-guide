# ভূমিকা

২০০৬ সালের আগে বাংলাদেশে উইকিপিডিয়ার ব্যাপারে তেমন একটা আগ্রহ ছিল না। কিছু কিছু শিক্ষার্থী ও গবেষকগণ তাদের কাজে ইংরেজী উইকিপিডিয়া ব্যবহার করতেন। ২০০৪ সালে রাগিব হাসান বাংলা ভাষায় উইকিপিডিয়ার সূচনা করেন। ২০০৬ সালের ২৫ মার্চ বাংলাদেশ ওপেন সোর্স নেটওয়ার্ক থেকে আমরা বাংলা উইকি নামে একটি দল গঠন করি। উদ্দেশ্য ছিল উইকিপিডিয়ার মাধ্যমে বাংলাদেশকে বিশ্বের সামনে তুলে ধরা, ইংরেজী ভাষায় বাংলাদেশ সংক্রান্ত তথ্যের সংযোজন এবং বাংলা ভাষায় একটি সম্পূর্ণ জ্ঞানকোষ গড়ে তোলা। সে সময়ে বাংলা উইকিপিডিয়ায় নিবন্ধ ছিল মাত্র ৫০০টি। এই কাজে আমরা একা ছিলাম না। অচিরেই দেশে এবং বিশ্বের বিভিন্ন দেশে অবস্থানরত বাংলাভাষী জনগোষ্ঠী আমাদের সঙ্গে যোগ দিলেন। আমরা পেরোলাম বাংলা উইকিপিডিয়ার ১০ হাজার ভুক্তির মাইলফলক। নানা উপলক্ষ্যে ইংরেজী উইকিপিডিয়ার প্রথম পাতায় স্থান পেলো বাংলাদেশ বিষয়ের নিবন্ধ। আন্তর্জাতিক মাতৃভাষা দিবসে একুশে ফ্রেব্রুয়ারি নিবন্ধটি উঠে এলো উইকিডিডিয়ার প্রথম পাতায়। প্রতিদিনই নতুন কেউ না কেউ যোগ দিচ্ছেন আমাদের সঙ্গে। তাদের মধ্যে অনেকেরই শুরুতে নানা রকম সমস্যার সম্মুখীন হতে হয় কীভাবে একটি নতুন নিবন্ধ শুরু করবো, কীভাবে একটি নিবন্ধের আলোচনায় যোগ দেবো, ছবি বা কীভাবে যোগ করা হবে ইত্যাদি। বেশ কিছুদিন ধরে আমরা ভাবছিলাম কীভাবে আমরা এই সমস্যার একটা সহজ সমাধান করতে পারি। 

এই সহায়িকাটি একেবারে নতুন ব্যবহারকারীদের উইকিপিডিয়ায় অবদান রাখার ক্ষেত্রে কিছুটা হলেও যেন সহায়ক হয় সেটা মাথায় রেখে তৈরি করা হয়েছে। আশাকরি, এই সহায়িকা বাংলাভাষায় একটি সম্পূর্ণ জ্ঞানকোষ গড়ে তোলার আমাদের লক্ষ্যকে আর একটু এগিয়ে নিবে। সবার জন্য শুভকামনা।

-- লেখকবৃন্দ
